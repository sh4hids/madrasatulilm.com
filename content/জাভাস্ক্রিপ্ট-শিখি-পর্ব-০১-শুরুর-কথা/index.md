---
slug: 'জাভাস্ক্রিপ্ট-শিখি-পর্ব-০১-শুরুর-কথা'
title: 'জাভাস্ক্রিপ্ট শিখি - পর্ব ০১ - শুরুর কথা'
author: 'sh4hids'
date: '2018-03-22'
published: true
excerpt: ''
tags:
  - 'জাভাস্ক্রিপ্ট'
  - 'প্রোগ্রামিং'
series: 'জাভাস্ক্রিপ্ট শিখি'
cover: ''
language: 'JavaScript'
---

আসসালামু আলাইকুম। আমি শহীদ, প্রযুক্তি স্কুলের পক্ষ থেকে আপনাদের সবাইকে জানাই স্বাগতম।

বর্তমান সময়ের সবচেয়ে জনপ্রিয় প্রোগ্রামিং ভাষাগুলোর মধ্যে জাভাস্ক্রিপ্ট অন্যতম। ফ্রন্ট-এন্ড, সার্ভার, মোবাইল অ্যাপ এমনকি নাসায়ও ব্যবহৃত হচ্ছে জাভাস্ক্রিপ্ট। আমাদের দেশেও দিন দিন এর ব্যবহার বাড়ছে; বিশেষ করে ফ্রন্ট-এন্ড সেক্টরে। কিন্তু দু:খের ব্যাপার হলো প্রয়োজনের তুলনায় আমাদের দেশে জাভাস্ক্রিপ্ট ডেভেলপারের সংখ্যা অনেক কম। এর উল্লেখযোগ্য কিছু কারণ হলো: বিশ্ববিদ্যালয় পর্যায়ে জাভাস্ক্রিপ্ট না শেখানো, কেবল ফ্রন্ট-এন্ড ডেভেলপমেন্টেই জাভাস্ক্রিপ্ট ব্যবহৃত হয় এমন ধারণা করা, জাভাস্ক্রিপ্টও যে অন্যান্য প্রোগ্রামিং ভাষার মতোই শক্তিশালি তার সম্পর্কে ধারণা না থাকা।

আমাদের এই টিউটোরিয়াল সিরিজটিতে আমরা জাভাস্ক্রিপ্টকে শেখার চেষ্টা করবো একটি পূর্ণাঙ্গ প্রোগ্রামিং ভাষা হিসেবে। জানার চেষ্টা করবো অন্যান্য প্রোগ্রামিং ভাষার মতো জাভাস্ক্রিপ্ট দিয়ে কীভাবে নানা প্রোগ্রামিং সমস্যার সমাধান করা যায়। তাহলে চলুন আর কথা না বাড়িয়ে আমরা আমাদের আজকের পাঠ শুরু করি।

কোড লেখালেখিতে ঝাপিয়ে পড়ার আগে আমরা কিছু তথ্য ও তত্ত্ব নিয়ে আলোচনা করবো। এতে একদিকে আমাদের প্রোগ্রামিংয়ের ভিত্তি মজবুত হবে, অন্যদিকে মজার মজার তথ্য দিবে অনুপ্রেরণা। যেহেতু এটি আমাদের প্রথম পর্ব তাই আজকের পর্বটিতে আমরা জানার চেষ্টা করবো জাভাস্ক্রিপ্ট নিয়ে কিছু তথ্য।

জাভাস্ক্রিপ্টের ইতিহাসটা কিছুটা মজার। ১৯৯৫ সালে নেটস্কেপ কমিউনিকেশন নামের এক কোম্পানি ব্র্যান্ডন এইখ নামের এক কম্পিউটার প্রকৌশলীকে দায়িত্ব দেয় তাদের ব্রাউজারে ব্যবহারের জন্য একটি প্রোগ্রামিং ভাষা তৈরি করতে। ব্রাউজারটির নাম ছিলো নেটস্কেপ নেভিগেটর, যা পরবর্তীতে ফায়ারফক্সে রূপান্তরিত হয়। ব্র্যান্ডন এইখ তার কাজ শুরু করার আগেই নেটস্কেপ সান মাইক্রোসিস্টেমের সাথে আলোচনা করে ঠিক করে নেয় তাদের ব্রাউজারে সানের জাভা প্রোগ্রামিং ভাষাটি ব্যবহার করার। এর কারণ ছিলো তখনকার সেরা প্রোগ্রামিং ভাষা জাভা ব্যবহার করে সেরা ব্রাউজার নির্মাতা মাইক্রসফটের সাথে পাল্লা দেয়া।

তাই তারা সিদ্ধান্ত নেয় তাদের নির্মিত ভাষা দেখতে জাভার মতো হবে; তখনকার অন্যান্য প্রোগ্রামিং ভাষা পার্ল, পাইথন কিংবা স্কিমের মতো না। প্রতিযোগীতার দৌড়ে এগিয়ে থাকার জন্য ব্র্যান্ডন এইখ জাভাস্ক্রিপ্টের প্রথম খসরাটি (প্রোটোটাইপটি) তৈরি করেন মাত্র ১০ দিনে। মকা নামে এই ভাষাটি নির্মিত হলেও, প্রথম যখন এটি নেটস্কেপ নেভিগেটর ২.০ এ সংযুক্ত হয় তখন এর অফিসিয়াল নাম ছিলো লাইভস্ক্রিপ্ট। পরবর্তীতে নেটস্কেপ নেভিগেটর ৩.০ এ নাম পরিবর্তন করে রাখা হয় জাভাস্ক্রিপ্ট। এই নামটি মানুষের মাঝে বিভ্রান্তি সৃষ্টি করেছিলো। নামের সাথে জাভা থাকায় অনেকে মনে করতো এটি জাভারই একটি অংশ (যা এখনো অনেকে মনে করেন)। এটা আসলে ছিলো একটা মার্কেটিং পলিসি। তখনকার সেরা ভাষা জাভার জনপ্রিয়তাকে কাজে লাগানোই ছিলো মূল উদ্দেশ্য।

১৯৯৬ সালে নেটস্কেপ ইকমা ইন্টারন্যাশনালের কাছে জাভাস্ক্রিপ্ট ভাষাটি প্রেরণ করে একটি স্টান্ডার্ড তৈরি করার জন্য। আর এ পথ ধরেই ১৯৯৭ সাথে প্রকাশিত হয় জাভাস্ক্রিপ্টের প্রথম ল্যাঙ্গুয়েজ স্ট্যান্ডার্ড, যার অফিসিয়াল নাম ছিলো ইকমাস্ক্রিপ্ট। ইকমাস্ক্রিপ্ট স্ট্যান্ডার্ডের সবচেয়ে জনপ্রিয় ইমপ্লিমেন্টেশান হচ্ছে আমাদের আলোচ্য জাভাস্ক্রিপ্ট। নানা চড়াই-উতড়াই পেরিয়ে, ধাপে ধাপে পরিবর্তন-পরিবর্ধন হয়ে বর্তমানে ইকমাস্ক্রিপ্ট ভার্শন ৭ এ এসে পৌঁছেছে। আর আমাদের আলোচনাও হবে জাভাস্ক্রিপ্টের সাম্প্রতিক সংস্করণগুলো নিয়ে।

আশা করি একদিনের জন্য যথেষ্ট পরিমাণ আলোচনা হয়েছে। আজ এখানেই থামছি। আগামী পর্বে আমরা জানার চেষ্টা করবো কীভাবে একটি জাভাস্ক্রিপ্ট Dev Environment সেট আপ করা যায়।

ধন্যবাদ। আল্লাহ হাফেজ।
