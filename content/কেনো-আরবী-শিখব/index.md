---
slug: 'কেনো-আরবী-শিখব'
title: 'কেনো আরবী শিখব'
author: 'madrasatulilm'
excerpt: 'মাতৃভাষা না হওয়া সত্ত্বেও ভিনদেশী ভাষা হিসেবে আরবী জানার প্রশ্নটা আসে যেহেতু আল্লাহর প্রেরিত ওয়াহী ছাড়াও রসুলের (সা) সুন্নাত ও ইবাদতের পদ্ধতিগুলোতে ভাষা হিসেবে ব্যবহৃত হয়েছে ‘আরবী’।'
series: ''
date: '2020-10-01'
published: true
tags:
  - 'আরবী ভাষা'
cover: ''
---

মাতৃভাষা না হওয়া সত্ত্বেও ভিনদেশী ভাষা হিসেবে আরবী জানার প্রশ্নটা আসে যেহেতু আল্লাহর প্রেরিত ওয়াহী ছাড়াও রসুলের (সা) সুন্নাত ও ইবাদতের পদ্ধতিগুলোতে ভাষা হিসেবে ব্যবহৃত হয়েছে ‘আরবী’। তাই, ত্বলিবে ঈলমের জন্য আরবী ভাষা শেখাটা অপরিহার্য। প্রশ্ন হচ্ছে, সাধারণ জনগণের জন্য আল-কুরআনের ভাষা বা আরবী শেখা কতটা জরুরী?

এই প্রশ্নের সাথে জড়িত আরেকটি প্রশ্ন, সাধারণ জনগণের জন্য আল-কুরআন অধ্যয়ন কতটা জরুরী? অধ্যয়ন বলতে এখানে শুধু কুরআনকে কাপড়ে পেচিয়ে চুমু খাওয়া আর দিনে একবার ঘোড় দৌড়ের গতিতে মন্ত্রের মত পড়ে যাওয়া নয়। কুরআন হচ্ছে চিন্তা চেতনা ও মুল্যবোধের ভিত্তিতে আবর্তিত কিছু নীতিমালা। এটা কেবল তাসবিহ নয়। অন্যান্য কিতাব থেকে এর অনন্যতা বা মর্যাদা হচ্ছে: না বুঝে তিলোয়াত করলেও লাভ পাওয়া যায় যেটা অন্য কোন বইয়ের ক্ষেত্রে প্রযোজ্য নয়। তবে আল্লাহর উদ্দেশ্য কেবল এই নয় যে তার বান্দারা তার প্রেরিত চিঠিটা কেবল পড়ে যাবে অন্তর্নিহিত আবেদনে সাড়া না দিয়েই। আল্লাহ বলেন:

> “…অবশ্যই তোমাদের কাছে এসেছে আল্লাহর নিকট থেকে এক জ্যোতি ও স্পষ্ট কিতাব। যারা আল্লাহর সন্তুষ্টির অনুসরণ করে, এ দ্বারা তিনি তাদেরকে শান্তিরপথে পারিচালিত করেন এবং তাদেরকে নিজ অনুমতিক্রমে অন্ধকার হতে বের করে আলোর দিকে নিয়ে যান। আর তাদেরকে দেন সরল পথের দিশা।”
> (সূরা ৫ মায়েদা: ১৫, ১৬)

আল-কুরআন শুধু বিশ্বাসীদের জন্য সরল পথের দিশাই নয়, তাদের অন্তরের রোগের (শারীরিক রোগেরও) আরোগ্যও। আল্লাহ বলেন:

> “হে লোক সকল! তোমাদের প্রতি তোমাদের রবের কাছ থেকে এসেছে এক উপদেশ ও অন্তর সমূহে যা আছে তার আরোগ্য এবং মুমিনদের জন্য হিদায়াত ও রহমত।”
> (সূরা 10 ইউনুস: ৫৭)

আবেগী মুসলিম হিসেবে আমাদের নিয়মিত কুরআন পড়ার অভ্যাসটা আবশ্যই প্রশংসনীয়। তবে কোন কিছুকে পড়া অর্থই হল তার বুঝের সাথে পড়া। মন্ত্র পড়া বা গান শোনার মত করে পড়ার বই তো কুরআন নয়! এর শব্দ গুলোর অর্থ আছে, আবেদন আছে। ইমাম গাজ্জালির মতে যে ব্যক্তির কুরআন তিলাওয়াতের একমাত্র উদ্দেশ্য হচ্ছে প্রতি অক্ষর পড়ার জন্য দশটি নেকী লাভ করা, যিনি বাহ্যিক তিলাওয়াতের সীমা পেরিয়ে আর সামনে এগোন না এবং কুরআনে আল্লাহ তার কাছে কি চাইছেন, তাও বোঝার চেষ্টা করেন না তিনি তার জিহ্বার নরাচড়া ছাড়া আর কিছুই লাভ করেন না (এহইয়াউ উলুমুদ্দিন)। কুরআনকে নিয়ে চিন্তা-গবেষণা করার ব্যাপারে আল্লাহ বলেন:

> “এক মুবারক কিতাব, এটা আমি আপনার প্রতি নাযিল করেছি, যাতে মানুষ এর আয়াত সমূহ গভীরভাবে চিন্তা করে এবং যাতে বোধশক্তিসম্পন্ন ব্যক্তিরা গ্ৰহণ করে উপদেশ।”
> (সুরা 38 সাদ: ২৯)

কুরআন জানার ও মানার বিষয়। এটা এমন এক দর্শন যার গভীরতা কেবল চিন্তা-গবেষনা দ্বারাই উপলব্ধি করা সম্ভব। শুধু পড়ে গেলে এটা সম্ভব নয়। যারা কুরআন অনুধাবন করার চেষ্ঠা করে না তাদের ব্যাপারে আল্লাহ বলেন:

> أَفَلَا يَتَدَبَّرُونَ الْقُرْآنَ أَمْ عَلَىٰ قُلُوبٍ أَقْفَالُهَا♦ <br>
> “তবে কি তারা কুরআন নিয়ে গভীর চিন্তা করে না? নাকি তাদের অন্তর সমূহ তালাবদ্ধ?”
> (সুরা 47 মুহাম্মদ: ২৪)

কিছু মুতাসাবিহাত ও মাস-মাসায়েল বিষয়ক আয়াত বাদ দিলে আল-কুরআন থেকে শিক্ষা গ্রহণ করা সাধারণের জন্য দুরূহ নয়। আল্লাহ স্বয়ং তাঁর কিতাবের পরিচয় দিয়ে বলেন:

> وَلَقَدْ يَسَّرْنَا الْقُرْآنَ لِلذِّكْرِ فَهَلْ مِنْ مُدَّكِرٍ♦
> <br>
> “আর অবশ্যই আমি কুরআনকে সহজ করে দিয়েছি উপদেশ গ্রহণের জন্য, এতএব উপদেশ গ্রহণকারী কেউ আছে কি?”
> (সুরা 54 ক্বামার: 17, 22, 32, 40)

আরবীর আরেক প্রয়োগ নামাযে। মুমিনের ক্বলবকে সর্বদা তাজা রাখাতে আল্লাহ দিনে ৫ বার সুযোগ দেন তাঁর সাথে কথা বলার। রবের সাথে কি কথা বলতে হবে তা তিনিই শিখিয়ে দিয়েছেন। অথচ, আমরা আমাদের রবের সামনে দাঁড়িয়ে তাঁর প্রশংসা করছি না নিন্দা করছি কিছুই বুঝতে পারি না অর্থ না বুঝার কারণে। আর তাই নামাযগুলো হয়ে যায় নিষ্প্রাণ! ইমাম সাহেবের দীর্ঘ তিলাওয়াত অনেক সময় আমাদের বিরক্তিই সৃষ্টি করে (নাউজুবিল্লাহ)। অথচ, আশা ছিল মানুষ ইমামের পিছনে দাঁড়িয়ে আল্লাহ্‌র কালাম শুনবে যা তাদের ঈমান আরো বৃদ্ধি করবে। আল্লাহ বলেন:

> إِنَّ الَّذِينَ أُوتُوا الْعِلْمَ مِنْ قَبْلِهِ إِذَا يُتْلَىٰ عَلَيْهِمْ يَخِرُّونَ لِلْأَذْقَانِ سُجَّدًا♦ وَيَقُولُونَ سُبْحَانَ رَبِّنَاإِنْ كَانَ وَعْدُ رَبِّنَا لَمَفْعُولًا♦ وَيَخِرُّونَ لِلْأَذْقَانِ يَبْكُونَ وَيَزِيدُهُمْ خُشُوعًا♦
> <br>
> “…নিশ্চয় যাদেরকে এর আগে জ্ঞান দেয়া হয়েছে, তাদের কাছে যখন এটা তেলাওআত করা হয় তখনই তারা সিজদায় লুটিয়ে পড়ে।’ আর তারা বলে, ‘আমাদের রব পবিত্র, মহান। আমাদের রবের প্রতিশ্রুতি কার্যকর হয়েই থাকে।’ ‘আর তারা কাঁদতে কাঁদতে নতমস্তকে লুটিয়ে পড়ে এবং এটা তাদের বিনয় বৃদ্ধি করে’।”
> (সুরা 17 বনী ইসরাঈল: ১০৭-১০৯)
